# Viikkoraportti 6

Viikon aikana sain projektia kohtalaisesti eteenpäin. Käytin paljon aikaa koodin refaktorointiin, koodausuraa vasta aloittelevana huomaa että helposti tulee vielä kirjoitettua liian spagettimaista koodia ja jaottelu luokkiin ja funktioihin ei aina tapahdu automaattisesti. Olen kuitenkin tyytyväinen että sain koodin rakennetta nyt selkeämmäksi. Tehtävää tämän suhteen jäi vielä, haluan ainakin erottaa Pygame-näytön renderöinnin omaan luokkaansa ja lisätä docstring-kommentaatiota. Myös Pylint-tarkastus täytyy lisätä & tehdä sen mukaisia korjauksia.

Mielenkiinnosta päädyin lisäämään vertailtavien algoritmien joukkoon A* algoritmin, tämä kävi vaivattomasti koska sen toteutus on lähes identtinen Dijkstran kanssa. A* tuo Dijkstraan "lisäominaisuutena" ainoastaan heuristiikan käyttöönoton minimietäisyyksien arviointia varten. Päädyin valitsemaan heuristiikaksi linnuntien (euclidean), joka on käytössä myös JPS:n toteutuksessa. Muita viikon aikana toteutettuja uusia ominaisuuksia on mm. JPS reitin piirto (aiemmin piirtyi vain jump pointit), suoritusajan mittaus, kaksi uutta käsin piirrettyä karttapohjaa sekä käyttöliittymän parannuksia. 

Päädyin deaktivoimaan reitinhaun animoinnin koska se tuntui vievän etenkin Dijkstran kohdalla kohtuuttoman paljon aikaa. Haun päättymisen jälkeen ohjelma kuitenkin edelleen värittää solmut jossa haku on vieraillut ja algoritmien toiminta on siltä osin yhä todennettavissa. En tiedä voisiko animaatiota jotenkin nopeuttaa, päädyin kyllä kokeilemaan erästä toista tekniikka kuin mitä tällä hetkellä käytössä, mutta ainakaan sen avulla nopeutumista ei tapahtunut. Jätän vielä harkintaan lisäänkö animaation myöhemmin mahdollisena lisäominaisuutena vaikka en saisikaan nopeutusta aikaiseksi.

JPS-algoritmin tämänhetkinen toiminta on edelleen pieni mysteeri, koska sen löytämä reitti ei joka kerralla ole lyhyin. Tämän selvittäminen on prioriteettilistan kärjessä, mutta vaatii vähän syvempää perehtymistä. Uskoisin että ongelma saattaa löytyä järjestyksestä jossa algoritmi käsittelee solmuja / suunnasta, johon haku lähtee etenemään jump pointin jälkeen. 

Tällä hetkellä algoritmien toimintaa & suorituskykyä voi testata manuaalisesti valitsemalla alku- ja loppupisteet kartalta & testaamalla reitille eri algomitreja. Tarkoituksena on kuitenkin automatisoida suorituskyvyn mittaus. Tätä varten luon lisää erilaisia ja erikokoisia karttoja ja mahdollisesti lisään myös satunnaisgeneroidut kartat. Uskon että saan JPS:n toiminnan korjattua, mutta mikäli jotain ongelmia vielä jäisi voi algoritmien oikeellisen toiminnan varmistaa automatisoidun testauksen yhteydessä varmentamalla että eri algoritmeilla löydetyt reitit ovat yhtä pitkiä. Suorituskykytestauksen lisäksi täytyy tehdä vielä yksikkötestaus, tämä koskee lähinnä algoritmien koodia käyttöliittymän koodin jäädessä yksikkötestien ulkopuolelle. Tehtävää siis riittää ennen loppupalautusta, onneksi seuraavat stepit tuntuvat  suhteellisen suoraviivaiselta ja uskon että ehdin saada sovelluksen sellaiseen muotoon johon olen tyytyväinen.


Viikon työtunnit: 18 h